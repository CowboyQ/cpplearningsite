Lekcja pierwsza: **typy danych**

Jeśli widzisz tę stronę: gratulacje! Wykonałeś właśnie pierwszy krok na drodze do stania się programistą :)

Przechodząc jednak do lekcji, zaczynamy od podstaw. Jak w szkole, żeby móc od czegoś zacząć musisz coś zrozumieć oraz zapamiętać, dlatego też dziś zajmiemy się typami danych. Nie przejmuj się, jeśli nazwa wydaje Ci się obca i mało zrozumiana bardzo niedługo przestanie taka być :)

Żeby zrozumieć czym są typy danych cofnijmy się na chwilę do pierwszych klas podstawówki. Pamiętasz jak poznawałeś pierwsze liczby, takie jak 3, 6 czy 10…? Okazuje się, że jest to właśnie typ danych: liczby całkowite!

Podobną historię mają liczby zmiennoprzecinkowe: 5.3, 1.2 czy też 21.37 są typem danych!

Czy to oznacza że 5 oraz 5.15 są tym samym typem danych?

Niestety nie.

Programowanie rozróżnia te dwa typy i warto o tym pamiętać. Pocieszę Cię jednak: oba są typem liczbowym i można wykonywać na nich wspólne działania, ale o tym nieco później.

Z matematyki przenieśmy się teraz na język polski: pamiętasz alfabet? Świetnie, kolejny typ danych: pojedyncza litera! A idąc tym samym tropem co z liczbami całkowitymi… Zdania składające się z liter również są *osobnym* typem danych! I podobnie jak w przypadku liczb, litery oraz zdania są ze sobą powiązane pomimo bycia różnymi typami danych!

Pamiętasz jak będąc w szkole nauczyciel podszedł do Twojej ławki i zapytał, czy masz zadanie domowe? Oczywistymi odpowiedziami byłyby „tak”, „nie” oraz „…jakie zadanie?” (chociaż autor tej odpowiedzi nie poleca ;) ). Skupmy się jednak na dwóch pierwszych opcjach: „tak” oraz „nie”. Taki podział - prawda oraz fałsz – również znajduje się na naszej liście typów danych!

Podsumowując, mamy kilka typów danych
Liczbowe:
	- Całkowite
	- Zmiennoprzecinkowe
Znakowe:
	- Pojedynczy znak
	- Słowa i zdania
Logiczne:
	- Prawda i fałsz
Typów danych jest oczywiście więcej, jednak jeśli zrozumiesz powyższe to każde kolejne przyjdą Ci z łatwością w dalszej części kursu. W dalszej części kursu dowiesz się nawet jak tworzyć *własne* typy danych!
Do tych tematów jeszcze trochę nam zostało, dlatego wróćmy tutaj i przejdźmy do następnej lekcji: „instrukcje warunkowe” :)
